ছাত্রশিবির জুলাই গণহত্যার বিচার, এটিএম আজহারুল ইসলামের মুক্তি এবং ফ্যাসিস্ট আমলে ছাত্রশিবিরসহ সকল রাজনৈতিক মামলা প্রত্যাহারের দাবি জানিয়েছে।

ছাত্রশিবির নেতৃবৃন্দ বিবৃতিতে বলেন, “ফ্যাসিবাদী আওয়ামী লীগ দেশপ্রেমিক আলেম ও রাজনীতিবিদদের হত্যার পরিকল্পনা করেছিল। তারই ধারাবাহিকতায় ছাত্রশিবিরের ঢাকা বিশ্ববিদ্যালয় শাখার প্রতিষ্ঠাকালীন সভাপতি এটিএম আজহারুল ইসলামকে ২০১২ সালে মানবতাবিরোধী অপরাধের মিথ্যা অভিযোগে গ্রেফতার করা হয় এবং ভিত্তিহীন সাক্ষ্যের ভিত্তিতে মৃত্যুদণ্ড দেওয়া হয়। এই মামলায় একজন সাক্ষী ৭ কিলোমিটার দূর থেকে ঘটনাদর্শী দাবি করে, অপরজন নিজেকে ক্লাসমেট বললেও ডকুমেন্ট অনুযায়ী তিনি ভিকটিম কলেজ ছাড়ার দুই বছর পর ভর্তি হন, যা প্রমাণ করে মামলাটি মিথ্যা ও রাজনৈতিক উদ্দেশ্যপ্রণোদিত।”

ছাত্রশিবির নেতৃবৃন্দ বলেন, “বিগত ১৬ বছর ধরে ছাত্রশিবির ছিল ফ্যাসিস্ট সরকারের নির্মম নিপীড়নের লক্ষ্যবস্তু। আওয়ামী ফ্যাসিবাদী আমলে ১০১ জন শহীদ, সহস্রাধিক পঙ্গু এবং অসংখ্য নেতাকর্মী গুম হয়েছে। বর্তমানে ৭ জন গুম অবস্থায় রয়েছে এবং প্রায় ১১ হাজার মিথ্যা মামলা বলবত রয়েছে।”
